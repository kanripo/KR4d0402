# -*- mode: mandoku-view; -*-
#+TITLE: 富山遺稿
#+DATE: 2015-08-25 00:07:41.931116
#+PROPERTY: ID KR4d0402
#+PROPERTY: BASEEDITION WYG    
#+PROPERTY: JUAN 卷七
<pb:KR4d0402_WYG_007-1a>¶
欽定四庫全書¶
　富山遺稿卷七¶
　　　　　　　　　　　　　宋　方䕫　撰¶
　七言律詩¶
　　雜興¶
世奕奔趍若决河誰将獨力障頺波指衣太守存唐苦¶
循髮将軍負漢多薜芷不芳甘自變白圭有玷尚堪磨¶
是非勿與時人說爲就重華述九歌¶
<pb:KR4d0402_WYG_007-1b>¶
　　閔忠(美文天祥/)¶
弱冠知名動紫宸両朝際遇荷恩深身先赴義人爭死¶
天不成功淚滿襟自鄭有謀歸華氏舎湘無地托王琳¶
鞠躬待死無餘事不負朝廷不負心¶
　　誅姦(刺賈似道/)¶
握兵結眷冕旒前牢落英雄二十年虎殿夀觴人痛哭¶
鵑堂私語衆喧傳爾身不恤無埋地此恥奚容共戴天¶
不有四明倡清議至今蛟虎卧山淵¶
<pb:KR4d0402_WYG_007-2a>¶
　　盧明之開壚¶
懶作西風汗漫遊歸謀諸婦此淹留采花墩近初成酒¶
種秫田多早帶秋燕頷巳空西塞夢犢裩莫遣逺山愁¶
滄江留得偏醒客袖手時凭百尺樓¶
　　宋震翁以詩見推次韻爲謝¶
脩竹猗猗月半間此生贏得占清閒磨鉛勘易未三絶¶
吐火燒丹欲九還騎鶴腰纒空入夢跨牛髀骨慣行山¶
秋來閒把詩消遣敢向騷壇占絶班¶
<pb:KR4d0402_WYG_007-2b>¶
　　雜興¶
　　　其一¶
種竹千竿宻復疎菉猗深處着蝸廬有牀自可安周易¶
無飯誰教典漢書疊嶂畫屏圍棐案飛泉白練落階除¶
絶無半㸃功名望一任浮雲自巻舒¶
　　　其二¶
不露文章世不驚由來天亦厭虚名弦歌夫子窮将聖¶
風雅靈均死獨清其道卷懷何足恨斯文得與豈無情¶
<pb:KR4d0402_WYG_007-3a>¶
長歌獨坐滄浪水休說他年起濯纓¶
　　　其三¶
青山相對總儀刑人世浮華隔㡬塵厚味不知菘韭薄¶
舊䘖那似菊松新銀罌豹血爭劉項翠釡駞峯死虢秦¶
大抵危機隨富貴不曽粘着退閒人¶
　　　其四¶
霜風獵獵響林㘭獨有寒梅漸作包倒影水涵窺沼樹¶
淺痕月印上窻梢緑衣低掛酒初熟烏㡌斜欹門屢敲¶
<pb:KR4d0402_WYG_007-3b>¶
花得初陽人得復俱従顔子結窮交¶
　　　其五¶
天地生生不盡仁惟梅先得一年春花神銓次初編譜¶
月老荘嚴妙冩真索笑暗添風度爽嚼香清洗肺肝塵¶
莫嫌刪後無題品自二南來有㡬人¶
　　予家世富山久矣世有隠德老坡所謂我家韋布¶
　　三百年惟有陰功不知數蓋類是也因作此以記¶
　　其實且以勉族氏子弟云¶
<pb:KR4d0402_WYG_007-4a>¶
自有乾坤有此山嘉名乆矣落人間吐吞雲霧景千變¶
森秀松柟翠四環肯並貴溪争顯逹應同愚谷耐堅頑¶
山人儘得清吟趣芳杜香蓀不厚顔¶
　　　又¶
家住青溪東復東林霏嵐影暗葱蘢山排闥入蹲蒼虎¶
水抱邨流卧玉龍田畫井疆前後隴岡横乾艮兩三重¶
客來若問誅茅地落日雲飛第一峯¶
　　　又¶
<pb:KR4d0402_WYG_007-4b>¶
我家韋布乆嬋嫣積善工夫逺有源東漢賢良來鼻祖¶
晩唐文獻到聞孫(家有唐禧/昭間文字)世増忠厚成風俗人尚耕¶
桑務本根賸喜邇來多識字粗書甲子記新元¶
　　静樂先生祠堂¶
五季横流欲障天先生雅志寄林泉嘯吟獨抱濟時畧¶
髙尚甘為遯世賢奕葉簪纓他有耀㣲時耒耜我相傳¶
何年得見歸來鶴暫假風翰逐老仙¶
　　梅¶
<pb:KR4d0402_WYG_007-5a>¶
玉妃破白入春宫萬紫千紅立下風老樹冰霜皴剥後¶
寒枝烟水有無中月横山館笛初起人立溪橋馬欲東¶
為寄故人無信息更憑健筆入詩筒¶
　　雜興¶
南枝憔悴北枝榮轉眼浮華跡已陳昨夢已空巫峽雨¶
昔遊曽記武陵春浮生一日復一日世事後人哀後人¶
兩鬢欲霜行脚倦悠悠無計謝風塵¶
　　大卿先生惠藥方¶
<pb:KR4d0402_WYG_007-5b>¶
淺謀不遂少年狂咄咄催人鬢髪蒼深雪寒添詩興爽¶
早梅清徹夢魂香已諳林壑投閒趣且試神仙却老方¶
聞説丹爐留近處贏糧我欲問金堂¶
　　田園雜興¶
半生燈火誤牛衣晩嵗纔能悟昨非雨笠半欹將犢去¶
絲車細捲趂蛾飛粟生燒地山宜老草爛新畬水正肥¶
莫道勞生何日息邇來是事喜忘機¶
　　觀物¶
<pb:KR4d0402_WYG_007-6a>¶
彭殤顔跖不相齊秋悴春榮各有時共種花分紅白色¶
同根木有死生枝悲欣自是人情異賦予寜非造物私¶
却笑荘生未諳此安排齊物費言辭¶
　　木犀花¶
　　　其一¶
此花習氣愛巉巖不受紅塵㸃碧衫地把鷲峯移境界¶
天教蟾窟墮塵凡瑶林摵摵敲殘玉金屑霏霏貯滿函¶
月影徘徊花影亂待攜雙&KR0678;與君銜¶
<pb:KR4d0402_WYG_007-6b>¶
　　　其二¶
招隠誰招到碧巖自嫌黄綬映青衫月光童子分根柢¶
金粟如來混聖凡勝賞莫辭空百盞麗酬不記達千函¶
竦身便脫塵埃去徑上清虚謝轡銜¶
　　　其三¶
秋風吹夢遶千巖偷看天宫雲錦衫色尚紅黄定崔李¶
花従開謝識荆凡試教月老排芳譜更聴仙童誦玉函¶
賸有辟寒金粟樹丁寜棲鳥莫教銜¶
<pb:KR4d0402_WYG_007-7a>¶
　　　其四¶
曽住仙山九折巖夜凉蘿荔掛衣衫月窺樽裏如相伴¶
人立花邉自不凡叢緑聨環瑲玉佩殘黄鎖骨現金函¶
枝空蟾窟今誰記猶道東陵繫舊銜¶
　　耜巖連和六首予與汪子新亦各再和二首¶
夜隨凉氣坐秋巖醉墨淋漓亂㸃衫花裏固知仙種别¶
詩中肯道使君凡乘風徑欲眠香窟修月曽經發寶函¶
収拾萬金歸賈橐不須麟閣大書銜¶
<pb:KR4d0402_WYG_007-7b>¶
　　　又¶
風韻孤高百尺巖敝袍爭得似荷衫久知郤氏聲名逺¶
自愧賓王骨相凡閒搗香涎供玉杵戯題綵帖拂塵函¶
醉來爲問姮娥信更倩魚傳與雁銜¶
　　秋晚雜興¶
白藕花殘暑氣収憑髙更欲上層樓蒹葭淅瀝水天晚¶
禾黍髙低風雨秋雞甕豕零更佐使狗屠狐呌或王侯¶
世間萬事祇如許莫把閒愁枉白頭¶
<pb:KR4d0402_WYG_007-8a>¶
　　以書院課治事留杭十日竟爲小吏所阻¶
倦看世態變凉炎老覺詩書味更嚴與世不諧多枘鑿¶
謀生甚拙欠虀鹽摶風肯羨鵾鵬化署紙偏憎雁鶩箝¶
従使小兒輕我輩只今歸去問陶潛¶
　　舟泊松江¶
蓴江㡬度酹張翰屈指今纔二十年昔日米囊羞破釜¶
暮年詩卷壓歸船飛飛燕子依風席漠漠楊花㸃客氈¶
草逺烟濃迷處所鄉心飛去白雲邉¶
<pb:KR4d0402_WYG_007-8b>¶
　　過錢塘舊京¶
曾逐東風過曲江人間俯仰隔興亡江頭潮涸趨漁浦¶
山下城空失鳯凰漠漠黄埃昏草棘悠悠陳迹閱星霜¶
由來離黍遊麋地不分鈴鳴替戾岡¶
　　再㸃陶金戸計¶
萬里雲程阻便風孤鴻痛定再傷弓徴求多出儒冠外¶
飛走難逃世網中不分事情多倚仗厭看人面訴貧窮¶
生平豪氣難磨折時向毫端吐白虹¶
<pb:KR4d0402_WYG_007-9a>¶
　　清明二首¶
漢世諸陵已古邱悲風摵摵老梧楸金人往日淚曽墮¶
石馬何時汗忽流江北江南千里隔身前身後百年愁¶
九原定有英靈在消得寒儒浪白頭¶
　　　又¶
一去昭陽入朔臺羇魂流落不歸來𦵏從胡地留妃骨¶
死向南方颺后灰鴉噪莫㸔耘墓迹酒香誰把洒陵杯¶
茫茫草地人稀到風急棠梨落又開¶
<pb:KR4d0402_WYG_007-9b>¶
　　次韻洪復翁食蕨¶
花葉根莖種種香誰知山草宿舂糧筠籃凈洗傾銀粉¶
瓦釜狂搜凍蔗漿爽口如兼三鼎味療飢不試五倉方¶
西山餓死真餘事安有冥鴻為稻粱¶
　　别弟¶
欲去相㸔手重攜寒波芳草助淒迷無人傳業空多子¶
有弟持家老得妻風雨燈前頻入夢詩文酒後共分題¶
孤飛不羨冥鴻舉只羨南歸羽翼低¶
<pb:KR4d0402_WYG_007-10a>¶
　　雜興十首¶
　　　其一¶
前程在處暗危機脫跡紅塵入翠㣲清水一竿張釣具¶
白雲四壁掛樵衣馬惟畫骨空嗟瘦龍不㸃睛那解飛¶
差有陳編相伴住時将詩句洗前非¶
　　　其二¶
老去蹉跎萬事休襟期甚不入時流倦飛巳作歸林鳥¶
懶起猶如落草牛一㸃眉黄無宦况五分頭白爲詩愁¶
<pb:KR4d0402_WYG_007-10b>¶
玉人期我滄洲上未擬他年賦逺遊¶
　　　其三¶
巳更門戸自持鉏謝絶交遊與世疎處變卿還用卿法¶
養高吾自愛吾廬屏張前世無聲畫架挿今生未見書¶
水北山人偏解意求分半席間樵漁¶
　　　其四¶
冷落門墻絶似冰夜窻風雨耿孤燈采盆任我翻成雉¶
涴墨従渠㸃作蠅休說文章祇小技由來富貴總無能¶
<pb:KR4d0402_WYG_007-11a>¶
依稀楊李無人憶但憶瀼西杜少陵¶
　　　其五¶
紫綬緋裳印佩金我於數子總無情傍人門戸傳書客¶
投老田園識字氓世變委懐無逆順事機到手即功名¶
子房収斂英雄迹誰說神仙在穀城¶
　　　其六¶
人境無縁㫁俗喧丁寜牢閉兩柴門五更孤枕客懐惡¶
半世青燈書眼昏有日空爲無日計醉時還道醒時言¶
<pb:KR4d0402_WYG_007-11b>¶
白雲久有南山夢不待他年畢嫁婚¶
　　　其七¶
駸駸鏡裏鬢霜侵偶占溪東十畝隂風雨四時無盡藏¶
松篁終夜有餘馨家藏爲米難餬口日課除詩罕用心¶
誰說倉曹任窖穀近來家富屢千金¶
　　　其八¶
先生髙寄此林泉懶拙方知此樂全足屨兩忘便不借¶
人琴俱隠付無絃雲歸書帙留殘潤日上香盤裊細烟¶
<pb:KR4d0402_WYG_007-12a>¶
勘破世紛無一事又拈枯筆續前編¶
　　　其九¶
不仙不釋不居官久狎漁樵作往還細雨飽眠一黄犢¶
白雲秀拔㡬青山浮生往事真成夢舉世誰人最得閒¶
惆悵伏波麄意氣暮年猶向五溪蠻¶
　　　其十¶
生平繆計百無成衰白如期入鏡明鳥不驚猜無忤物¶
人多怒罵漸逃名襟懐落落憐孤影嵗月悠悠過半生¶
<pb:KR4d0402_WYG_007-12b>¶
老去自知無處用只留雙眼待昇平¶
　　春晩即事二首¶
紛泊楊花逐晩風杜鵑聲徹故園東百千種事孤愁外¶
四十餘年一笑中血作公文縁分定膞成山字坐詩窮¶
少時懐抱今寥落惆悵西窻夕照紅¶
　　　又¶
匆匆塵裏換時光春去夤縁底事忙鳩巳居巢晴逐婦¶
蜂方出穴暖分王唱畊農起催秧緑打供僧來趂麥黄¶
<pb:KR4d0402_WYG_007-13a>¶
今嵗先生貧到骨時時爲米糴官倉¶
　　妾薄命¶
薄命佳人玉絶瑕不隨縁分落民家悲風古塚生青草¶
落日深宫唱白花萬里思情餘蹋踘一生舊恨付琵琶¶
雄蜂雌蝶難相並莫向春風怨嵗華¶
　　雜興三首¶
自合林泉着散仙虎蛟在處卧山淵未秋巳擬償新穀¶
計月先愁欠子錢冷眼慣看平地險薄情誰念死灰然¶
<pb:KR4d0402_WYG_007-13b>¶
人生還有相逄處昨日淮隂召少年¶
　　　又¶
漫向松邉倚瘦笻一生襟抱與誰同照人不老古今月¶
送客多情南北風才盡懸知詩作祟數奇莫與命爭窮¶
冶金百煉今無㡬休向人前說事功¶
　　　又¶
經秋春蕙歎時過歸卧南窻竹一坡世味甚輕貪慾少¶
交情稍重怨恩多羞従緑酒看霜劍悔把青燈誤雨簑¶
<pb:KR4d0402_WYG_007-14a>¶
技癢未能忘習氣新詩冩罷更長歌¶
　　神仙¶
擾擾爭趨陌路塵好閒平地即蓬瀛青羊石化紫烟客¶
白鶴松成老樹精夾岸碧桃春水濶滿山落葉暮雲横¶
神仙不用尋行迹只向漁樵混姓名¶
　　竹¶
當年知已晉參軍畫手分傳老可文碎影貼金初得月¶
寒梢聳翠欲干雲平生自是輕餘子一日那能無此君¶
<pb:KR4d0402_WYG_007-14b>¶
解為南風却炎暑擬封清渭答殊勛¶
　　夜坐二首¶
人間無處避紅爐急掃風軒醉一壺泉冷月涵沉水璧¶
荷香雨跳走盤珠神遊曽到清涼境幽討如横緑野圖¶
醉髪醒鬆吟骨聳從人笑絶道詩癯¶
　　　又¶
呼奴薙草火攻蚊與客髙談到夜深風辨雌雄分别想¶
嵗占牡牝喜嗔心塵生渴肺須狂飲寒聳詩肩更苦吟¶
<pb:KR4d0402_WYG_007-15a>¶
秋色滿懐人不寐坐看落月與横參¶
　　術者謂予清淡鎡基不貧不富而有壽¶
誰甘清淡厭輕肥命薄那堪不値時挿架簡編家四壁¶
蟠胸梗概鬢千絲狂圖入夢空騎鶴壽相生芒欲鬭龜¶
莫訝時魚更多骨従來萬事有參差¶
　　看笋¶
丁寜莫採籜龍兒造物成材各有時寸碧縦横牛戴角¶
一斑纒裹豹留皮長身上水夜深看直幹干雲嵗晩知¶
<pb:KR4d0402_WYG_007-15b>¶
名節爲君描畫盡清吟堪繼菉猗詩¶
　　初秋雜興三首¶
利欲驅人看罷休人間嵗月不停留别愁萬里滄江水¶
歸夢五更黄葉秋貯腹謾誇李書簏爛腸難擬董糟丘¶
老懐抑塞無人㑹徙倚西風百尺樓¶
　　　又¶
守困書帷滯土牛誰揮尺箠浴寒流舊人不了新人事¶
今日那知明日愁一雁驚飛湘水浦孤蟾空掛岳陽樓¶
<pb:KR4d0402_WYG_007-16a>¶
江南總解單于曲吹徹殘梅故國秋¶
　　　又¶
田怕秋陽老怕貧誰能骯髒拔風塵窮年兀坐少生計¶
末路相逄無故人自愛漂摇棲倦翼誰分浩蕩慰窮鱗¶
區區温飽何須較莫負秋來風月身¶
　　有懐洪復翁入郡城納金課¶
故人東下濯滄浪見說金沙作斗量昔想萬錢還跨鶴¶
晚知六博亦亡羊詩傳劍閣烟霞藁地入桐廬雲水鄉¶
<pb:KR4d0402_WYG_007-16b>¶
瀟灑滿懐無處着歸程何况接新凉¶
　　雜興三首¶
老去時光漸不禁那堪風景入秋深文章何啻建安骨¶
議論能無元祐心舊日交遊誰可托中年憂患苦相尋¶
致身稷契非輕許末路無成學苦吟¶
　　　又¶
做事英雄竟不成飛鴻何處避弓矰杲卿有舌罵阿犖¶
叔夜無頭傳廣陵禍福難知隨命値才名太盛取天憎¶
<pb:KR4d0402_WYG_007-17a>¶
江流𣺌𣺌無回勢獨向西風倚瘦藤¶
　　　又¶
窮守空山兩鬢蓬老饕有分過年豐珠璣推上稻花水¶
金鐵敲殘梧葉風興寄小窻詩巻裏夢回別墅笛聲中¶
俗縁相逐何時了一笑人間萬慮空¶
　　社日思家¶
曉鼓鼕鼕露未収老翁雞彘祝甌簍家家酒緑枌榆社¶
處處霜紅柿栗秋笑別比鄰包祭肉醉呼童稚認歸牛¶
<pb:KR4d0402_WYG_007-17b>¶
一年兩度村田樂不羨人間萬户侯¶
　　晩秋¶
蕭蕭兩鬢竟蒼然況近重陽風雨天欲暝江村烟四起¶
漸寒山館客孤眠葉題舊恨在何處菊折寒香仍去年¶
為憶故人三歎息東籬沽酒已無錢¶
　　菊¶
矯首春風獨後時冰霜自厲占東籬悲如屈子淒涼意¶
清似陶翁平澹詩寂寞秋香憐向晩徘徊寒蝶笑生遲¶
<pb:KR4d0402_WYG_007-18a>¶
蹇予氣味差相似采采金英盡一巵¶
　¶
　¶
　¶
　¶
　¶
　¶
　¶
<pb:KR4d0402_WYG_007-18b>¶
　¶
　¶
　¶
　¶
　¶
　¶
　¶
　富山遺稿卷七¶
